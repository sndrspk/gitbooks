# Watervalmethode

Klassiek projectmanagement binnen de softwarewereld gebeurde in wat vaak de ‘watervalmethode’ wordt genoemd. Hierbij gaat men ervan uit dat een project is in te delen in een aantal strikt gescheiden fasen, die op elkaar volgen (en elkaar dus niet overlappen). Het idee bestaat eruit dat je pas naar een volgende fase gaat als de vorige fase afgesloten is; dat wil zeggen dat alle belangrijke stakeholders de resultaten van die fase goedkeuren. Een simpel voorbeeld vind je hieronder:

![](/assets/waterval.jpg)

Je ziet hier een softwareproject dat bestaat uit vijf achtereenvolgend fasen: het opstellen van de ‘requirements’ van de verschillende stakeholders, het maken van een design voor het systeem, het ontwikkelen van de software, het testen van de software en ten slotte de implementatie van het systeem. De watervalmethode dicteert dat elk van deze fasen afgesloten moet zijn voordat je naar de volgende fase gaat. Vandaar dat we het een waterval noemen: je gaat steeds een stapje lager, terwijl je niet terug kan (want de vorige fase is afgesloten).

Het voordeel van deze methode is dat je zeer secuur te werk gaat. Alle stakeholders zijn het eens over de requirements voordat je naar het design gaat. Alle stakeholders zijn het eens over het design voordat je naar de ontwikkeling gaat. Etcetera.

In de praktijk gaf deze methode echter toch problemen. Dat komt doordat aan het begin van het project alle stakeholders niet alle gevolgen kunnen overzien, laat staan dat ze weten hoe de omgeving (concurrenten, techniek, wetgeving, etc.) veranderd is tegen de tijd dat het project afgerond gaat zijn. Vaak gaan daar maanden of, in het geval van hele grote projecten, jaren overheen. Grote kans dus dat je stakeholders tegen de tijd dat je bij de implementatie bent aangekomen inmiddels andere inzichten of wensen hebben. Maar je ontwerp ligt dan al lang en breed vast, en is al goedgekeurd door iedereen. Als je je ontwerp dan wilt aanpassen, moet je dat opnieuw laten goedkeuren, en moet je alle fasen vanaf daar weer opnieuw openen. Vandaar dat deze manier van werken vaak leidt tot software die al achterhaald is op het moment dat het afgerond is. Bovendien kunnen er problemen zijn doordat men de eisen en noden van bepaalde stakeholders verkeerd heeft ingeschat, bijvoorbeeld doordat de betreffende stakeholder zelf nog niet helemaal wist wat ze wilden en wat er allemaal mogelijk was.

Deze manier van softwarebouwen heeft dus veel controlepunten voor alle stakeholders, maar het is weinig flexibel voor aanpassingen gedurende het proces. Vandaar dat je dit als ‘niet-wendbaar kunt zien.
