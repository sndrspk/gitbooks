# Agile software-ontwikkeling

Omdat de klassieke manier van software-ontwikkeling, de watervalmethode, vaak tot problemen leidde, gingen mensen op zoek naar betere methoden om dit soort project te leiden. In 2001 kwamen een aantal vooraanstaande ontwikkelaars bij elkaar in een ski-resort in de Verenigde Staten om samen een alternatief uit te tekenen. Zij publiceerden toen een manifest, genaamd **Manifesto for Agile Software Development**. De kern van dat manifest zijn vier stellingen:

1. _**Individuals and Interactions** are valued over processes and tools._ Met andere woorden, de belangen van mensen die bij het project betrokken zijn \(projectmedewerkers, maar ook externe stakeholders\) en hun interacties zijn belangrijker dan je aan vaste procedures of handleidingen houden. Je wilt hen vooral motiveren en tevreden stellen, en dat is belangrijker dan het vasthouden aan bepaalde regels of tools.
2. _**Working Software** is valued over comprehensive documentation._ In de watervalmethode werd heel veel papier gegenereerd. Deze stelling zegt dat je beter software maakt waar een gebruiker intuitief mee vooruit kan, dan een ingewikkeld programma met een uitgebreide handleiding. Dat wil niet zeggen dat een help-functie of een handleiding niet belangrijk is, maar wel dat een gebruiker eigenlijk meestal zijn of haar weg in de software zou moeten kunnen vinden zonder de help-functie te gebruiken.
3. _**Customer Collaboration** is valued over contract negotiation._ Het afsluiten van een goed contract met je opdrachtgever \(inclusief projectplan met onder meer een duidelijke scope\) is belangrijk, maar nog belangrijker is het om een sfeer van vertrouwen te creëeren en goed samen te kunnen werken met je opdrachtgever. Het contract is er vooral om op terug te kunnen vallen als de samenwerking onverhoopt wat stroever verloopt. De opdrachtgever is niet je tegenstander; jullie zitten in hetzelfde team.
4. _**Responding to Change** is valued over following a plan_. Dit wil niet zeggen dat je vooraf geen plan moet maken, en dat iedere planning zinloos is. Wat het wel wil zeggen is dat er altijd onverwachte dingen gebeuren, en dan is het belangrijk om flexibel met die veranderingen om te gaan en je plan te kunnen aanpassen.

Zoals Winston Churchill al zei:

> “Plans are of little importance, but planning is essential.”

Met andere woorden: het is belangrijk om met alle stakeholders regelmatig een plan op te stellen, maar het gaat meer om die activiteit dan om het eindresultaat. Het plan zelf kan waarschijnlijk over enkele weken of maanden weer in de prullenbak, maar door met z'n allen een plan te maken ontdek je wel veel andere zaken, zoals hoe mensen over zaken denken en welke taken en activiteiten voor moeilijkheden zouden kunnen gaan zorgen.

Dit manifest werd zeer snel populair, maar het zijn een aantal principes, en geen praktische methode. Vandaar dat er vervolgens complete projectmanagementmethoden ontwikkeld werden die met deze principes rekening houden. Voorbeelden zijn _eXtreme Programming_ \(XP\) en _Rapid Application Development_ \(RAD\), maar verweg de bekendste is **scrum**.

