# Voor- en nadelen

Nu je het scrumproces kent kan je waarschijnlijk zelf wel enkele voor- en nadelen beredeneren, en analyseren of je voor een specifiek project beter wel of geen scrum gebruikt.

## Voordelen

Scrum heeft, in tegenstelling tot klassiek projectmanagement, geen uitgebreide planning vooraf. Dit zorgt er voor dat scrum erg wendbaar \(_agile_\) is, en dus vooral nuttig is in projecten waarbij het eindresultaat vooraf nog niet gekend is, of nog niet duidelijk is. Voorbeelden zijn:

* Projecten waarbij de klant nog niet precies weet wat hij/zij wil.
* Projecten waarbij de klant niet genoeg technische expertise heeft om uit te leggen wat hij/zij wil.
* Projecten waaraan je heel lang gaat doorontwikkelen, en die in een snel veranderende omgeving relevant moeten blijven. Bijvoorbeeld als je als bedrijf je eigen software-tool ontwikkelt. De eerste versie van Facebook was er bijvoorbeeld al in 2003, en zag er toen heel anders uit dan tegenwoordig.
* Producten waarbij het eindresultaat nog niet vooraf gekend is, bijvoorbeeld omdat pas tijdens het project blijkt welke oplossingen goed werken. Dit is bijvoorbeeld het geval als je veel gaat prototypen, bijvoorbeeld als je _human-centered design_ of _design research_ toepast.

Zoals je in de voorbeelden hierboven kan zien, kan die onzekerheid zitten bij de klant \(de eerste twee voorbeelden\), de omgeving \(het derde voorbeeld\) of bij het team zelf \(het vierde voorbeeld\). Door scrum te gebruiken kan je hier flexibel mee omgaan.

Een ander voordeel van scrum is dat je meteen met de ontwikkeling van het eindproduct begint, en dat iedere sprint eindigt met een _shippable product_. Dat wil zeggen dat je na iedere sprint een werkend product hebt - in het begin nog heel basic, maar naar mate het project vordert een stuk uitgebreider. Dit betekent ook dat als het project halverwege stopgezet wordt, je met scrum nog steeds een werkend product hebt. Bij de klassieke watervalmethode heb je dan waarschijnlijk alleen nog maar papier geproduceerd.

Bekijk bijvoorbeeld onderstaande _burndown-chart_:![](/assets/burndown3.png)De gele lijn is het huidige scrumproject. Idealiter volgt je de groene lijn, maar sommige sprints zijn wat minder goed \(sprint 2\), andere weer ultraproductief \(sprint 4 en 5\). 

Hieronder zie je hetzelfde project wanneer ze de watervalmethode hadden gebruikt:![](/assets/burndown4.png)In de eerste vier perioden wordt er wel gewerkt, maar er ligt nog geen eindproduct. Hier worden er planningen gemaakt, requirements opgesteld, analyses gemaakt, designs ontworpen, etc. Pas in sprint 5 en 6 wordt er ge√Ømplementeerd. Dit is echter een optimistisch scenario. Als er in sprint 5 blijkt dat er dingen zijn misgelopen in een van de voorgaande fasen, moet je volgens de watervalmethode terug naar die stappen. Dan ben je weer terug bij af, en krijg je de volgende figuur:

![](/assets/burndown5.png)

Dit project wordt nu waarschijnlijk met veel vertraging \(en een budgetsoverschrijding\) opgeleverd.

## Nadelen

Natuurlijk zijn er ook situaties waarin scrum minder geschikt is. Dit is vooral het geval wanneer het eindresultaat stabiel en duidelijk is. Je kan natuurlijk scrum toepassen voor een academische bachelorproef die je gaat schrijven, maar daar is het eindresultaat meestal vrij duidelijk: grote kans dat je gaat beginnen met een inleiding met daarin je onderzoeksvraag, dan een stuk theoretische achtergrond, dan een praktisch gedeelte, en vervolgens conclusies en een bronnenlijst. Dat is redelijk vastomlijnd, en daar kan je dus makkelijk vooraf een planning voor maken. Daar heb je geen scrum voor nodig.

Ook is scrum minder geschikt voor projecten met een hele kleine groep. Als je in je eentje of met twee personen aan een project werkt, is het hele proces dat scrum voorschrijft wellicht een beetje 'overkill'. Wat natuurlijk betekent dat je er geen elementen uit kunt gebruiken.

Tot slot werkt scrum soms lastig als je een team hebt dat aan meerdere projecten voor meerdere opdrachtgevers tegelijk werkt. Of erger nog: als teamleden in verschillende teamsamenstellingen aan meerdere projecten werken. De reden hiervoor is dat scrum wel een interne planning heeft, maar er geen proces is om verschillende projecten op elkaar af te stemmen. De prioriteiten van het ene project kunnen dan die van het andere project overschaduwen, en als er meerdere POs en SMs zijn voor de verschillende projecten, dan zijn de planningen onderling niet altijd duidelijk.

