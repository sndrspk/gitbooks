![](/assets/scrum proces .png)

# Voor de sprint

Bij scrum werk je in **sprints**. Een sprint is een vaste periode, waarin je met je team gaat proberen een aantal taken gedaan te krijgen. De duur van de periode kan je zelf kiezen, maar de meeste bedrijven gebruiken sprints van een week of van twee weken. De sprint is de echte werktijd. Tijdens de sprint heeft iedereen z'n taken, en probeert deze zo goed mogelijk gedaan te krijgen.

Om te bepalen wie wat doet tijdens een sprint, begin je elke sprint met een **sprint planning**. Dit is een overleg met je hele team waarin je besluit wie in de komende sprint wat gaat doen.

Je vertrekt hierbij vanuit de product backlog. Dat is jullie hele todo-lijst, maar die is waarschijnlijk te groot om in één sprint te gaan oplossen. Daarom dat je met je team 'user stories' uit de product backlog gaat selecteren om nu aan te pakken. Deze shortlist, dus de user stories die je in de komende sprint gaat ontwikkelen, is je **sprint backlog**.

Zoals gezegd, is de tijd in een sprint niet oneindig. We hebben al gezien dat tijd gemeten wordt door middel van 'story points', en je kan uitrekenen hoeveel story points je in een sprint kan aanpakken. Als je bijvoorbeeld werkt met sprints van een week, story points hebt van één werkdag, en je hebt zes developers in je team, dan kan je normaal 5 * 6 = 30 story points per sprint aanpakken.

Als je dit eenmaal weet kan je gaan plannen. Je doet dit in overleg met het hele team. Je weet dat je een capaciteit hebt van 30 story points, dus selecteer je user stories uit de product backlog tot je je 30 story points vol hebt. Uiteraard geef je de voorkeur aan taken met een hoge prioriteit.

Ieder teamlid heeft hierbij inspraak in z'n eigen taken. Dat wil zeggen dat teamleden kunnen zeggen 'geef mij taak x maar, dat los ik wel op'. Als er belangrijke taken zijn waar niemand zich voor aanmeldt, dan zoek je in overleg een oplossing. Aan het einde van de 'sprint planning' zou iedereen z'n taken moeten hebben.