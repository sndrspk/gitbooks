![](/assets/scrum proces .png)

# Na de sprint

Iedere sprint eindigt met een _shippable product_. Dit betekent dat er na iedere sprint een geteste nieuwe release van het product is. In het begin zal dit vrij basic zijn, maar naarmate het project vordert wordt dit een steeds uitgebreider product.

Als de sprint afgelopen is, vinden er twee meetings plaats: een show & tell, en een retrospective.

## Show & Tell

Tijdens de **show & tell** laat het team aan de opdrachtgever zien wat ze allemaal gedaan hebben de afgelopen sprint. Het is de bedoeling dat een developer die iets gemaakt heeft, dit _zelf_ aan de opdrachtgever toont. Niet door middel van een Powerpoint, maar door de software te tonen \(bijvoorbeeld via een beamer\) en te tonen hoe de gebruiker uit de user story te werk zou gaan om zijn of haar doel te bereiken. De opdrachtgever ziet dan meteen hoe het werkt, en kan opmerkingen geven, of misschien wel nieuwe features bedenken.

## Retrospective

De **retrospective** is een reflectiemoment met het hele team. De bedoeling is dat er zowel goede als slechte punten besproken worden. Dit kan het functioneren van het team zijn, maar ook zaken aangaande de planning. Het team kan bijvoorbeeld leren dat ze niet alle taken af hebben gekregen in de sprint omdat ze de werklast van een taak vaak te laag inschatten. Dit kan ze dan helpen om in het vervolg een realistischere schatting voor de story points van een taak te maken.

## Daarna

Als de sprint afgesloten is, gaat het team meestal verder met de planning voor de volgende sprint. Daarom dat de retrospective van de afgelopen sprint vaak gecombineerd wordt met de sprint planning van de komende sprint.

